To zadanie jest inspirowane obserwacjami przyrody, a konkretnie kolonii mrówek. Należy napisać symulator, w którym obszarem badań będzie prostokątny obszar o wymiarach XY, w którym poruszać się losowo (o jedno pole w każdym kierunku) będą mrówki. Mrówka jest obiektem, który zmienia losowo swoje współrzędne w np. dwuwymiarowej tablicy. Oprócz mrówek w przestrzeni danych znajdują się także losowo umieszczone obiekty, które mogą być np. igłami sosnowymi lub listkami. Każdy taki obiekt leży początkowo w losowej pozycji i zajmuje jedno całe pole. Mrówka po wejściu na pole, w którym znajduje się taki obiekt, podnosi go, i kontynuuje marsz losowy niosąc ten obiekt. W chwili gdy mrówka napotka kolejny taki leżący obiekt (listek lub igłę - zależnie co wybierzesz jako swój model), upuszcza ten, który do tej pory nosiła i odchodzi pozostawiając go na polu obok znalezionego obiektu. Prawidłowo napisana symulacja powinna pokazać jak powstają mrowiska z losowo znajdowanych i przemieszczanych elementów. W tym programie kryją się ciekawe niespodzianki algorytmiczne, i będzie trzeba podejmować decyzje dotyczące różnych sytuacji, np. co się może stać gdy mrówka z listkiem napotka mrówkę bez listka? Może nic, a może sobie ten listek przekażą... Decydujesz sam, tworząc w ten sposób modyfikacje tego zadania. Jeżeli taki program napisać dobrze, to potem bardzo ekscytujące jest obserwowanie jak zachowuje się cały układ. Wyniki są nieraz trudne do przewidzenia. Możesz zdefiniować inne reguły - np. dodać dla mrówek pokarm, lub zmiany ich energii, prędkości lub zachowania. Listki mogą być karaluchami, które chcą uciec mrówkom. Może mrówki mogłyby zostawiać ślad feromonowy (tak jak to robią w naturze) pozwalający im wrócić do miejsca, gdzie znalazły pożywienie? I tak dalej. Pamiętaj, że układ symulowany w tym zadaniu powinien być logicznie "szczelny", to znaczy - że jeżeli dodasz jakieś dodatkowe byty lub zachowania, to napisać całość symulacji trzeba tak, aby nie dochodziło do sytuacji niezdefiniowanych. Co się stanie gdy mrówka nie będzie mogła się poruszyć, bo będzie otoczona listkami? Czy mrówki mogą wchodzić na to samo pole? Mam nadzieję, że już rozumiesz jakie mogą się tutaj kryć wyzwania. Jest to jeden z najciekawszych programów w tym zbiorze, i naprawdę przynajmniej raz w życiu warto napisać taki system. Może nawet niech to nie będę mrówki - mogą być lisy i króliki. Zależnie od tego, jak głęboko wejdziesz w temat, możesz odkryć cały bogaty świat matematycznych abstrakcji - bifurkacje, hipotezę Collatza, fraktale, chaos deterministyczny... Zachęcam - tutaj naprawdę ciężko dojść do końca możliwości.
